{"hash":"7d1ba397bd437c574b80b73d869fcb4d7944a85a","data":{"verhalen":{"edges":[{"node":{"id":"89a8dc491b7334e435f02643c882143c","title":"Een jobhulptraject geeft mij voldoening","path":"/najib/","category":"Ervaringen","excerpt":"Hoe bouw je als JobHulpMaatje een vertrouwensband op met een hulpvrager, zodat je diegene verder kunt helpen op de complexe arbeidsmarkt?","content":"\n**Hoe bouw je als JobHulpMaatje een vertrouwensband op met een hulpvrager, zodat\nje diegene echt verder kunt helpen op de complexe arbeidsmarkt? Hoe zorg je\nvoor ruimte bij je hulpvrager, dat je volledig beschikbaar, als luisterend oor\nen als sparringspartner? Dat zijn belangrijke vragen die Najib zichzelf bleef\nstellen in zijn eerste periode als JobHulpMaatje. Lees hieronder over zijn\nwaardevolle ervaringen...**\n\n**Waarom koos je ervoor om JobHulpMaatje te worden?**  \nMijn vrouw werkt als SchuldHulpMaatje en heeft mij geattendeerd op\nJobHulpMaatje Den Haag. Het leek mij interessant en ik ben daarna in gesprek\ngegaan met James van Velzen en Elmar Hommes. In mijn omgeving hielp ik al\nmensen met allerlei vraagstukken en formulieren over het vinden van werk. Het\nwas voor mij dus geen moeilijke keus om als JobHulpMaatje te starten. Het mooie\nis ook, dat mijn hulp echt wordt gewaar-deerd door mijn hulpvragers. Dat vind\nik zeer bevredigend.\n\n**Kun je kort iets vertellen over je eigen situatie en\nopleidingsachtergrond?**  \nIk heb zelf een HBO opleiding Personeel & Arbeid\nen een universitaire opleiding Sociologie gedaan. Vanuit mijn achtergrond\nben ik dus bekend met de problemen die spelen in de samenleving en in het\nspecifiek op de arbeidsmarkt. Ik ben jaren werkzaam geweest als\nrayonmanager waarin ik dagelijks personeel in allerlei klassen coach en\nbegeleid op de werkvloer. Het is een hele mooie aanvulling om als\nvrijwilliger juist praktisch in een één op één situatie bij te dragen aan\neen maatschappelijk doel; participatie in de samenleving.\n\n**Wat vind je leuk aan het werk als JobHulpMaatje?**   \nHet jobhulptraject geeft mij voldoening, omdat je mensen kunt helpen door simpelweg naar ze te\nluisteren, mensen die heel graag iets willen, weten vaak wel hoe ze daar kunnen\nkomen. En anders reik ik ze wat tips aan, waardoor ze daarna weer verder\nkunnen. Mensen weten vaak diep van binnen wel wat ze willen en kunnen en door\nonze gesprekken komen de wensen en doelen goed naar boven. Eerst gaan we gewoon\nmet elkaar in gesprek waardoor er een vertrouwensband ontstaat. En dit helpt om\ndaarna verder te werken aan het jobhulptraject. Hun doel is immers het vinden\nvan een leuke baan.\n\nZo sprak ik meerdere malen met een hulpvrager die voornamelijk Engels spreekt.\nIk merkte eerst dat zij nog de kat uit de boom keek en dat het gesprek\noppervlakkig was. Daarom heb ik in de opvolgende gesprekken nog meer over\nalledaagse onderwerpen gesproken. Zo vertelde ze dat zij ook kinderen op de\nbasisschool heeft, net als ik, daarmee hadden we iets met elkaar gemeen. Door\niets over mijn eigen kinderen te vertellen, ontstond er een band. Ik kon\ndaardoor wel met haar meeleven met de problemen waar ze te maken mee heeft op\nde basisschool door de taalachterstand. Ik gaf haar wat uitleg over het\nonderwijssysteem in Nederland en daar was ze dankbaar voor. Ik merkte dat ze\nsteeds opener werd en steeds meer met me deelde. Er ontstond geleidelijk aan\neen vertrouwensband.\n\n__Wat vind je echt een uitdaging als JobHulpMaatje bij het begeleiden van jouw\nhulpvrager?__  \nHet begin van het contact met een hulpvrager is altijd een\nbeetje spannend, omdat je de persoon dan nog niet kent. Door open en ontspannen\nmet de persoon in gesprek te gaan, ontdek ik waar deze persoon behoefte aan\nheeft. Een echte uitdaging is om eerst een band op te bouwen en vervolgens van\ndaaruit verder te bouwen aan constructieve plannen. Van nature ben ik een heel\nontspannen persoon en ik kan goed luisteren. Dit kwam goed van pas toen ik een\nnieuwe hulpvrager kreeg toegewezen. Ik ging niet meteen de inhoud in tijdens de\ngesprekken. Door eerst elkaar te leren kennen, merkte ik dat de hulpvrager ook\nop z’n gemak raakt en daardoor vertelt hij ook steeds meer ongeremd. Daarnaast\nonderhoud ik met Whatsapp contact en dat maakt het laagdrempelig voor de\nhulpvrager als hij een vraagje heeft. Super leuk om iemand te helpen met mijn\nkennis waar hij goed mee vooruit kan komen.\n\n__Wat probeer je nu te bereiken met je hulpvrager voor de komende tijd?__  \nDoor de corona crisis zijn er heel veel werklozen bijgekomen en daardoor heeft mijn\nhulpvrager nu wel meer concurrentie op de arbeidsmarkt. Dus ik zou met mijn\nhulpvrager wel nog steeds willen bereiken dat zij haar ideale baan vindt. Ik\nwil ervoor zorgen, door gesprekken met mijn hulpvrager, dat zij de moed erin\nblijft houden om toch door te zetten en niet op te geven.\n\n__Wat heb je al tot dusverre geleerd als JobHulpMaatje?__  \nIk heb geleerd dat er veel veerkracht is bij de mensen, ik heb geleerd op \nmijn handen te zitten en niet te snel te willen adviseren. Door coachingsvragen te \nstellen en dan stil te zijn, moet ik eventjes op mijn handen zitten. Dat \ngeeft de hulpvrager de ruimte na te denken, daarna weet de hulpvrager ook beter \nzijn plan te volgen. Het is dan zijn plan en niet het mijne en dat werkt heel goed.\n\n\n","thumb":"ca-7704.jpg","thumbalt":"Een portret van JobHulpMaatje Najib"}}]}},"context":{}}