---
title: Maatje SelfieReflectie Rebecca van Bodegom
category: SelfieReflectie
excerpt: Op zoek naar uitdaging is maatje Rebecca Schuld- en JobHulpMaatje geworden. Lees haar verhaal.
thumb: reb-zelfreflectie.jpg
thumbalt: Een selfie van JobHulpMaatje Rebecca
---

<MaatjeSelfieCard 
  name="Rebecca van Bodegom" 
  selfie="reb-zelfreflectie.jpg"
  selfieAlt="Een selfie van maatje Rebecca"
  startingDate="2015 als SchuldHulpMaatje en 2020 als JobHulpMaatje" 
  hobbies="Gezin (man en kinderen), werk als orthopedagoog" />

import MaatjeSelfieCard from "~/components/MaatjeSelfieCard.vue"

__Welke niet te bedwingen overtuiging, of welk stukje wereldbeeld, verklaart dat ik juist dit vrijwilligerswerk doe bij SchuldHulpMaatje en JobHulpMaatje?__  
Ik was al langer op zoek naar nieuwe prikkels, een uitdaging waarin ik me kon
vastbijten naast werk en mijn gezinsleven. Bij SchuldHulpMaatje ben ik
eigenlijk gekomen door de postercampagne met de man met stekeltjeshaar die mijn
aandacht trok.  Ik denk dat er altijd mogelijkheden zijn, dat het altijd beter
of anders kan. Dat als je de dingen samen gaat bekijken er meer rust komt en er
meer uitkomt. Als iets uitzichtloos lijkt, moet je gewoon een andere kant op
kijken, zoeken. Ik ben een rasoptimist, door James wel eens omschreven als “het
zonnetje”. Ik hoop dat ook echt te brengen bij een hulpvrager, een beetje licht
en lucht.  Ik ben christen, dat speelt er ook in mee. Jezus was er juist ook
voor de mensen aan de rand van de maatschappij. De mensen waar anderen niet
naar omkeken of juist op neerkeken. Ik kan, als ik diep naar binnen kijk, niet
zeggen dat ik nooit negatieve gedachten heb over anderen. Ik ben zeker geen
“saint”, maar in dit vrijwilligerswerk wil ik wel aan mensen laten zien dat ze
waardevol zijn, mogelijkheden hebben en dat er anderen zijn die naar hen
omzien. 

__Wat zouden mijn hulpvragers geheid over mij (als hun gemeenschappelijke
maatje) zeggen, mochten ze een keer met elkaar een Haags bakkie doen?__    
Toen ik deze vraag voor het eerst las, dacht ik “dit ga ik toch echt aan de
hulpvrager vragen die me het langst kent”.  Zelf denk ik dat ik een maatje ben
die het samen op wil lossen. Ik zal niet snel iets overnemen, maar wil iets wel
zo vaak als nodig voorbespreken. Ook dat ik soms een (te flauwe) grap zal maken
en dat ik het ook niet altijd weet, maar dat we het dan samen uit gaan zoeken.
Mogelijk wordt ook mijn geduld genoemd en dat dat voor sommige hulpvragers
misschien ook wel als laksheid over kan komen.  Toen ik de vraag ook echt aan
mijn hulpvrager die ik het langste ken gesteld had, antwoordde ze per app: “Jij
kan heel goed puntsgewijs een strak en vooral duidelijk een plan maken,
waardoor je meteen overzicht krijgt en weet waar je aan toe bent. Je pakt
dingen meteen aan en helpt daarin tot het uiterste. Je bent iemand die niet
oordeelt en zich heel goed kan verplaatsen in een ander. Je bent attent en
vraagt altijd of alles nog op orde is en zo niet dan bied je je hulp. Kortom,
je bent een fantastisch mens die prachtige sporen achterlaat!” Ik moet zeggen
dat het me raakte. Ik herken het, maar tegelijkertijd had ik niet kunnen
bedenken dat ik zulke lovende woorden zou ontvangen. Het gaat hier dan ook om
een uniek lang begeleidingstraject, waarbij er een echte klik was. Ik ben met
deze hulpvrager nu ook een JobHulpMaatje traject ingegaan. Ik heb ook wel
kortere trajecten gehad en met mensen die zich minder openstelden, ondanks mijn
pogingen. Dat geeft dan een andere ervaring bij de hulpvrager en dat is niet
goed of fout.

__Had ik een aanname/verwachting toen ik begon als maatje, waarop ik toch echt
heb moeten terugkomen? Welke is dat en waarom?__  
Ik had niet echt aannames
ofverwachtingen. Ik had al best wat gezien door vrijwilligerswerk onder
daklozen in mijn studietijd. Mijn aanname was dan ook vooral dat het niet veel
erger kon zijn dan dat. Dat klopte. Als SchuldHulpMaatje loop je tegen andere
erge dingen aan.  Hoewel ik er door de cursus wel min of meer op voorbereid
was, dacht ik dat ik toch wel iedereen zou kunnen helpen. Het kostte mij even
om te accepteren dat het zo al bij mijn eerste hulpvrager inderdaad niet
werkte. Hij had verwachtingen en een idee van aanpak die niet pasten bij wat ik
voor hem kon doen of wat binnen de normen en waarden van SchuldHulpMaatje en
binnen de wet- en regelgeving van onze maatschappij op dat moment pasten. Ik
kon hem dat helaas niet aan zijn verstand peuteren, maar had wel gehoopt dat te
kunnen.  Toch wel een aanname hè, maar vast eentje die ik nog wel een keer
tegen ga komen.

__Wat is voor mij de meest waardevolle/bijzondere maatjeservaring geweest tot
nu toe?__    
Ik vind het bijzonder te zien hoe mijn hulpvragers groeien. Dat ze
zelfstandiger worden, meer grip krijgen op de situatie. In het proces leren ze
zichzelf beter kennen en zie je hun eigenwaarde toenemen. Geldzorgen/Schulden
doen zó veel met je als persoon. Ik hoop dat ik altijd de persoon achter de
schulden kan blijven zien en ze kan helpen weer als krachtig persoon
tevoorschijn te komen. Dat vind ik trouwens ook zo leuk aan JobHulpMaatje zijn.
In dat proces kijk je juist naar wie de persoon is en wat ze de maatschappij te
bieden hebben.

__Welke “levensles” heeft een hulpvrager mij geleerd?__  
Ik heb verschillendelessen van of door mijn hulpvragers geleerd. Dat er veel
doorzettingsvermogen voor nodig is om je schulden onder ogen te zien en ermee
aan de slag te gaan.  Iets wat een hulpvrager lang niet altijd onder ogen ziet.
Dat je van goede huize moet komen wil je met ‘de billen bloot’ gaan (niet
alleen voor mij, maar ook voor allerlei instanties), om  je zaken weer op orde
te krijgen. Het is een hele stap, maar het is niet gek of stom om hulp te
vragen.  Ook merkte ik dat soms alleen aanwezig zijn, luisteren en af en toe
een vraag stellen al genoeg is.  En een hele mooie les: dat je van delen van
wat je gegeven wordt een beter, leuker mens wordt. Delen kan je altijd, ook al
zit je nog zo aan de grond.

__Heb ik wel eens “nee” tegen mijn hulpvrager gezegd? Waarom vond ik dat op dat moment belangrijk? Welke reactie/welk resultaat bracht dit?__  
Dat gebeurde bij die eerste hulpvrager. Hij wilde allerlei manieren bedenken om
de wet/regelgeving te omzeilen en vroeg me hoe dit in Nederland zou kunnen.
Daarbij was hij een opvliegerig type, niet iemand die ik zou vertrouwen als hij
echt kwaad zou worden. Dat laatste zat er wel in, want ik irriteerde hem wel
door sommige zaken niet op zijn manier op te willen pakken, of door in gesprek
te gaan over zijn schulden. Je zag dan zijn spanning opbouwen. Ik sprak daarom
al niet meer bij hem thuis af, maar in de bibliotheek of een wijkcentrum. Ik
heb hier best wel even mee geworsteld en het toen ook met James besproken.
Uiteindelijk kwamen we, na een aantal keer deze hulpvrager de spiegel te hebben
voorgehouden, tot de conclusie dat dit geen match was. We hebben toen afscheid
moeten nemen. Ergens hoop ik dat hij ooit weer terugkomt, want ik denk dat als
hij zijn energie in verstandige acties zou stoppen hij snel uit de problemen
zou kunnen zijn.

__Maak ik ook wel genoeg plezier / lol gemaakt voor en met de hulpvrager?__  
Uiteraard! Ik ben nogal van de flauwe grappen. In de eerste instantie is dit
wat aftasten en niet elke hulpvrager kan dit hebben, maar ik zet het graag in.
Ook als uiting van zelfspot, om mezelf wat meer aan de ander gelijk te maken.
Ook ik ben maar een mens. Ik weet ook echt niet alles. Helaas. Zelfspot is een
leuke ingang om dit te laten zien.

__Hoe kritisch ben ik naar mezelf toe?__  
Ik denk dat iedereen die mij goed kent zou zeggen dat ik eerder te veel dan te
weinig naar mijn eigen handelen in het proces kijk. Ook dat is niet altijd even
nuttig. Dan verzand je in een analyse van details en kom je niet vooruit. De
stap zetten naar “hoe pak ik het de volgende keer aan?”, dat oplossingsgericht
werken, kan ik op deze momenten nog wel eens vergeten. Dit heb ik wel meer in
mijn werk en als maatje misschien wel minder. Ik ervaar het maatje zijn ook een
beetje als de speeltuin waarin ik mag stoeien met aspecten die ik in mijn
werkende leven (nog) niet durf te laten zien. Ik ben bijvoorbeeld super slecht
in het bijhouden van HVS. Ik weet dat dit anders moet, maar kan me er vaak
gewoon niet toe zetten. Tot nu toe heeft geen enkele zelfreflectie geholpen om
dit op te lossen .

__Welke andere vraag mag zeker niet ontbreken in de volgende selfie reflectie rubriek?__
Hoe zorg ik er zelf voor dat ik als maatje met een frisse blik blijf kijken
naar mijn hulpvrager en wat heb ik vanuit de
SchuldHulpMaatje/JobHulpMaatje-organisatie nodig om dit te stimuleren?

